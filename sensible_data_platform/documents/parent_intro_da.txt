<p>Kære forældre,</p>
<p>Ved Institut for Psykologi, Københavns Universitet, gennemfører vi i løbet af 2015/16 et forskningsprojekt om elektroniske spil (altså spil, der spilles på mobiltelefon, computer, spilkonsol, etc.) og deres indflydelse på danske unges sociale, faglige og sundhedsrelaterede udvikling.</p>
<p>Forskningsprojektet, som hedder ”Youth Gaming Project”, henvender sig til unge i alderen 13-16 år og deres forældre. Projektet henvender sig både til unge, der spiller elektroniske spil regelmæssigt, og til dem, der ikke spiller så tit eller måske slet ikke spiller.</p>
<p>Projektet er meget relevant i vores tid, da vi endnu ved meget lidt om, hvordan det at spille elektroniske spil påvirker unges udvikling, samtidig med at elektroniske spil bliver mere og mere udbredte og spiller en stadig større rolle i unges hverdag.</p>
<p>For at undersøge sammenhængen mellem elektroniske spil og unges udvikling nærmere, indsamler vi oplysninger fra både den unge person selv, en forælder og Danmarks Statistik (CPR-data) tre gange i løbet af 2015/16. De oplysninger, vi indsamler, vedrører de elektroniske spil, den unge spiller, samt hvorfor og hvordan der spilles. Derudover spørger vi ind til den unges sociale liv og trivsel, familiære forhold samt den unges sundhedsmæssige og faglige status.</p>
<p>For at kunne gennemføre vores nuancerede analyser er der brug for et stort antal deltagere. Vi håber derfor, at I har lyst til at deltage i projektet og dermed hjælpe os med at forstå, hvordan elektroniske spil påvirker danske unges udvikling.</p>
<p>På forhånd mange tak!</p>
Patrick Bender, Postdoc, Ph.D.<br>
Ingo Zettler, Associate Professor, Dr.phil.<br>
Peter Elsass, Professor, Dr.med.<br>
<br>
Youth Gaming Project<br>
Hjemmeside: <a href=http://www.psy.ku.dk/ygp> www.psy.ku.dk/ygp</a><br>
E-mail: <a href=mailto:ygp.info@psy.ku.dk>ygp.info@psy.ku.dk</a><br>
Like, del og følg os på Facebook: <a href=http://www.facebook.com/youthgamingproject>www.facebook.com/youthgamingproject</a><br>
<br>
<br>
<p><u>Uddybende information om deltagelse i projektet</u></p>
<p>Projektet består af både spørgeskemaer og CPR-data. Deltagelse foregår på internettet via projektets sikrede online platform, hvor projektets spørgeskemaer besvares.</p>
<p>Deltagelse kræver, at den unges forælder giver sit samtykke til egen og den unges deltagelse i projektet. Dette gøres ved at forælderen indtaster egne samt den unges personoplysninger og accepterer projektets samtykkeerklæring. Der indsamles CPR-data fra Danmarks Statistik vedrørende familiesammensætning, socioøkonomisk status og den unges skole- og sundhedsoplysninger, som alle er faktorer, der er vigtige at tage hensyn til, når det skal belyses, hvordan elektroniske spil påvirker unges udvikling. Alle data opbevares sikkert og behandles udelukkende i anonymiseret form, således at det ikke er muligt at identificere den enkelte person.</p>
<p>Der indsamles informationer tre gange i løbet af 2015/16: oktober/november 2015, april/maj 2016 og oktober/november 2016. Man kan tilmelde sig projektet fra 1. – 15. november 2015. Har man besvaret og indsendt sine spørgeskemaer indenfor dette tidsrum, vil man få tilsendt en e-mail, når der åbnes for besvarelser i hhv. april/maj og oktober/november 2016. Det tager ca. 30 min. at udfylde forældre-versionen af spørgeskemaet, og ca. 45-60 min. at udfylde unge-versionen. I den tid, hvor der er åbnet for besvarelser, vil det være muligt at stoppe og genoptage besvarelsen af spørgeskemaet, således at spørgeskemaet kan besvares fordelt over flere gange.</p>
<p>Som tak for deltagelsen i projektet vil alle forælder-unge par, der har besvaret deres spørgeskemaer i oktober/november 2015 indgå i en lodtrækning om 5 iPads og 50 biografbilletter til to personer. Alle de forælder-unge par, der har deltaget i alle tre runder, deltager desuden i en lodtrækning om endnu engang 5 iPads og 50 biografbilletter til to personer. Vinderne vil få direkte besked via e-mail.</p>
<p>For mere information se Youth Gaming Project’s <a href=http://www.psy.ku.dk/ygp> hjemmeside</a></p>
<p>Tryk venligst på ”Deltag” for at deltage i projektet:</p>
<p>____________________</p>

<p>Youth Gaming Project er finansieret af en rammebevilling fra Det Frie Forskningsråd | Kultur og Kommunikation (Bevillings-ID: DFF – 4001-00116) og gennemføres af Postdoc Patrick K. Bender, superviseret af Associate Professor Ingo Zettler og Professor Peter Elsass, ved Institut for Psykologi, Københavns Universitet.</p>
